 

De Dialogi de oratoribuS‚ qui Taciti esse existimatur,
locis duobus lacunosis.

De opere artificis, quod non integrum ad nos pervenit, vere judicare et partes
amissas recte reficere saepe difficile est, scriptoris librum adeo afflictum, ut vel casu vel
librariorum errore pars interciderit, supplere omnesque quae ad id pertinent quaestiones certa
ratione ad exitum adducere multo difficilius videtur esse. Qua in re cum saepius dubitetur,
quantum et quid desit, non modo quid sibi proposuerit auctor, sed etiam num bene rem
propositam tractaverit, homines docti inter se dissentiunt.

Ac vera esse quae diximus cum ex aliis exemplis, tum e Dialogo de oratoribus intel·
ligitur, quem revera a Cornelio Tacito, Annalium et Historiarum auctore, oriundum esse Jansenus
tandem dissertatione sua de Tacito Dialogi auctore Groningae a. 1878 edita ad persuadendum
accommodate putatur demonstrasse. Sed alias quaestiones ad veram „aureoli illius libelli“ formam
et speciem pertinentes restare jam supra significavimus, quae non minus difficiles sunt dijudicata.
Quare ut ex aequo ea examinentur peto, quae de duobus illius libelli locis scripturus sum, qnorum
altero (in cap. 35) libros manu scriptos non integros esse constat, altero (in cap. 40) lacunam
ab Heumanno repertam, qui a. 1719 Gottingae Dialogum edidit, plurimi editorum usqne adhuc
exstare negaverunt.

Quorum locorum vera cognitio magni momenti est ad compositionem libri recte
percipiendam, quam non omnes editores et interpretes mihi videntur satis perspexisse, Waltherus
Gilbert nuper admodum perverse intellexisse. Vid. Fleckeiseni Nov. annal. vol. 133 pagg. 203
usque ad 212. Itaque non inutile esse arbitratus sum, quid homines docti, quos suo quemque
loeo nominabo, de locis illis difficilibus senserint examinare eoque ad librum illum accuratius
intelligendum pro mea facultate aliquid conferre. Qua in re et quid illis debeam et quid ipse
invenerim, legentes facile discernent.

Sed antequam ad rem propositam accedam, ne oratio interrumpatur, facere non

possum quin de consilio deque dispositione Dialogi pauca verba faciam.
1*

 

